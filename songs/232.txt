
1. Ճերմակաթույր հագած մեկին 
 Գողգոթայում տեսա ես 
 Որոնում էր ինչ որ մեկին 
 Սիրուց խոցված մեկի պես 
 Ո՜վ բարի մարդ ասի նրան 
 Այդպես ո ւմ ես ման գալիս 
 Ձեռքը դրած սրտի վրա 
 Ավելի էր մոտ գալիս 
 
 2. Ասաց. Լսի՛ր ո՛վ սիրելիս 
 Իմ Սիրուհուն ման կգամ 
 Դու էլ փնտրի՛ր ու գտնելիս 
 Ասա իրեն ման կգամ 
 Ասա՛ նրան որ հաղթեցի 
 Իր ոխերիմ թշնամուն 
 Հիմնահատակ արի նրան 
 Տալով ամենը քամուն 
 
 3. Ասա՛ նրան որ իր համար 
 Սիրո վերք եմ ստացել 
 Երկիր երկինք տանող ճամփան 
 Իմ մարմնով եմ բաց արել 
 Որ նա անցնի այդ ճամփայով 
 Ինձնով երկինք սլանա 
 Սիրտը բացած գրկիս մեջ նա 
 Սիրող սրտիս միանա 
 
 4. Տեսա արնոտ կողը Նրա 
 Մաքուր ճերմակի տակից 
 Արյունոտ էր շորը թեև 
 Բայց չէր հանել Իր հագից 
 Ասաց. Կուզեմ այս շորերով 
 Նշանվել իմ կույսի հետ 
 Որ նա տեսնի ու դարերով 
 Սիրով ապրի միշտ ինձ հետ 
 
 5. Գնա՛ գտի՛ր իմ սիրուհուն 
 Թե ծարավ է ջուր կտաս 
 Թե պաղել է նա Ինձանից 
 Իմ կրակից հուր կտաս 
 Ասա՛ նրան որ շատ շուտով 
 Կգամ ինձ մոտ կտանեմ 
 Գգվանքներով ու կարոտով 
 Փառաց տեղս կհանեմ